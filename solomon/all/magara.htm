<HTML>
<HEAD>
   <META HTTP-EQUIV="Content-Type" CONTENT="text/html; charset=UTF-8">
   <META NAME="Author" CONTENT="Avnivs">
   <META NAME="GENERATOR" CONTENT="Mozilla/4.04 [en] (Win95; I) [Netscape]">
   <TITLE>Magara Alegorisi</TITLE>
</HEAD>
<BODY TEXT="#000000" BGCOLOR="#FF8040" LINK="#FFFF00" VLINK="#8080FF">

<H2>Eflatun'un Mağara Alegorisi</H2>

"Şimdi, bilgimizi ve bilgisizliğimizi, şu anlatacaklarımla ölç, Glaukon.

<P>Yer altında bir mağara tasarla. Mağaranın kapısı bol ışıklı bir yola
açılıyor, ama mağarada oturan insanların kolları boyunları ve bacakları
zincirlerle bağlanmış, sırtları da ışığa çevrilmiş; öyle ki sadece karşılarındaki
mağara duvarını görüyorlar, başlarını arkaya çeviremiyorlar, kendilerini
bildikleri andan beri de burada böylece oturmaktalar.

<P>Düşün ki sırtlarının arkasındaki ışıklı yoldan bir sürü nesne geçiyor,
ışık bu nesneleri mağaranın duvarına yansıtıyor. Şimdi bu adamlar sadece
mağaranın duvarına yansıyan hayalleri görebilirler, o hayalleri meydana
getiren gerçek nesneleri göremezler, değil mi?

<P>Demek ki bu adamlar birbirleriyle konuşabilselerdi duvarda gördükleri
hayallere bir takım adlar vereceklerdi, çünkü bu hayalleri gerçek sanmaktadırlar.
Bu adamların gözünde gerçeklik, asıl gerçeklerin duvarda yansıyan hayallerinden
ya da gölgelerinden başka bir şey değildir.

<P>Şimdi bu adamlardan birinin zincirlerini çözüp ayağa kalkmasına ve başını
asıl gerçekliklere çevirmesine izin verelim. Gözleri bol ışıktan kamaşır
ve asıl gerçeklikleri göremezdi, değil mi? Dahası, kamaşan gözlerini yeniden
duvara çevirirdi ve duvardaki hayallere rahatlıkla bakardı. Ama gözlerini
yavaş yavaş alıştırarak asıl ışığın kaynağına da pekala bakabilirdi. İşte
o zaman arkadaşlarıyla gördüğü şeylerin birer hayalden ibaret olduğunu,
asıl gerçeklerin şimdi gördükleri olduğunu anlayacaktı.

<P>İşte, sevgili Glaukon, gözümüzle gördüğümüz bu dünya o mağaranın duvarıdır,
arkasındaki ışığa bakabilen insan da duyu gözünü akıl gözüne çeviren bilgedir."

<P><FONT SIZE=-1>
Bu yazı, Orhan Hançerlioglu'nun Felsefe Sözlüğü (Remzi Kitabevi, 1994, 9. baskı)
s. 335'te geçtiği biçimde aktarılmıştır.</FONT>

</BODY>
</HTML>
