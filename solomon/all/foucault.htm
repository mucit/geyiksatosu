<HTML>
<HEAD>
   <META HTTP-EQUIV="Content-Type" CONTENT="text/html; charset=iso-8859-9">
   <META NAME="Author" CONTENT="Avnivs">
   <META NAME="GENERATOR" CONTENT="Mozilla/4.04 [en] (Win95; I) [Netscape]">
   <TITLE>Foucault Sarkacı</TITLE>
</HEAD>
<BODY TEXT="#000000" BGCOLOR="#FF8040" LINK="#FFFF00" VLINK="#8080FF">

<H2>
Foucault Sarkacı</H2>
(<FONT SIZE=-1>Umberto Eco'nun <I>Foucault Sarkacı</I>'ndan. Çev. Şadan
Karadeniz, Can Yayınları, 1993</FONT>)

<P>Sarkacı o zaman gördüm.

<P>Küre, koro yerinin tonozuna tutturulmuş uzun bir telin ucunda, devingen,
eşzamanlı bir görkemle geniş salınımlar çiziyordu.

<P>Dönümü telin uzunluğunun kareköküyle, yeryüzü zihinleri için usdışı
da olsa, Tanrısal usla, tüm olası dairelerin çemberleriyle çaplarını zorunlu
olarak birbirine bağlayan <FONT FACE="Symbol">p</FONT> sayısı arasındaki
ilişkinin belirlediğini biliyordum -bu dingin soluğun büyüsü içinde kim
olsa sezinlerdi bunu- böylece, kürenin bir kutuptan ötekine salınma süresi
zamandan bağımsız ölçüler arasında gizemli bir elbirliğinin sonucudur:
asılma noktasının birliği, soyut bir boyutun ikiliği, <FONT FACE="Symbol">p</FONT>
sayısının üçlü niteliği, kökün gizli dörtgeni, dairenin kusursuzluğu arasında.

<P>Asılma noktasının düşeyi üzerinde, tabanda, çekimi kürenin içinde gizli
bir silindire ileten magnetik bir düzenin, devinimin sürekliliğini sağladığını
da biliyordum: maddenin direncine karşı koyan, ama Sarkaç Yasası'na ters
düşmeyen, tersine, bu yasanın kendini ortaya koymasına izin veren bir düzen;
çünkü, boşlukta, genleşmeyen, ağırlıktan yoksun bir telin ucuna asılı,
havanın direnciyle karşılaşmayacak, asılma noktasıyla da sürtüşmeyecek,
ağırlığı olan herhangi bir maddi nokta sonsuza dek düzenli olarak salınırdı.
(s. 15)

<P>....

<P>Bir konuşmayla silkindim; gözlüklü bir oğlanla -ne yazık- gözlüksüz
bir kız arasında, kayıtsızca bir konuşma:

<P>"Bu Foucault Sarkacı," diyordu oğlan. "İlk deney, 1851'de, bir mahzende
yapıldı, sonra Observatoire'da, sonra da Pantheon'un kubbesi altında; 67
metre uzunluğunda bir telle 28 kilo ağırlığında bir küre ile. 1855'ten
beri de burada, küçültülmüş boyutta, şu kirişin ortasındaki delikten sarkıyor."

<P>"Peki, ne yapıyor, sallanıp duruyor mu öyle?"

<P>"Dünyanın döndüğünü gösteriyor. Ama, asılma noktası sabit kalıyor..."

<P>"Neden sabit kalıyor peki?"

<P>"Çünkü, bir nokta... nasıl söylesem... tam merkez noktası, iyi bak,
gördüğün tüm noktaların tam ortasında duran nokta, tamam işte o nokta -geometrik
nokta- onu göremezsin, boyutları yoktur; boyutları olmayan bir şeyse ne
sağa gidebilir, ne sola, ne aşağıya, ne de yukarıya. Demek ki, dönmez.
Anlıyor musun? Noktanın boyutları yoksa, kendi çevresinde bile dönemez.
Kendisi bile yoktur..."

<P>"Ama dünya dönüyor."

<P>"Dünya döner, ama nokta dönmez. İster hoşlan, ister hoşlanma, böyle
bu. Tamam mı?"

<P>"Bu onun bileceği iş."
<BR>&nbsp;

<P>Zavallıcık. Başının üstünde kozmosun biricik sabit noktası, <I>panta
rei</I>'nin<SUP>1</SUP> lanetinden kurtulmuş biricik şey duruyordu da,
bunun kendisinin değil, Sarkaç'ın bileceği şey olduğunu düşünüyordu. Kızla
oğlan hemen uzaklaştılar oradan; oğlan, olağanüstü şeylerin olabilirliğine
karşı onu körelten bir el kitabıyla eğitilmiş, kızsa, uyuşuk, sonsuzun
ürpertisine karşı duyarsız, ikisi de, Bir'le, En-Sof'la, Söylenemez'le
karşılaşmalarının -ilk ve son karşılaşmalarının- ürkütücü yaşantısını belleklerine
kaydetmeksizin. Bu kesinlik sunağının önünde nasıl diz çökmez insan? (s.
17-18)

<P>
<HR ALIGN=LEFT WIDTH="100%">

<P><FONT SIZE=-1>
1. <I>panta rei</I>: Yunanca "her şey akar" anlamına gelir. Herakleitos
tarafından kullanılmıştır. Ona göre, evren bir süreçtir, "gerçek olan yalnızca
değişim"dir.</FONT>

<P><HR>
<P><a href="../../mak/all/sarkac.htm" tppabs="http://www.avni.com/mak/all/sarkac.htm">
<B>Foucault Sarkacı</B></a>

</BODY>
</HTML>
