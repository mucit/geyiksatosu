<HTML>
<HEAD>
   <META HTTP-EQUIV="Content-Type" CONTENT="text/html; charset=UTF-8">
   <META NAME="Author" CONTENT="Avnivs">
   <META NAME="GENERATOR" CONTENT="Mozilla/4.05 [en] (Win95; I) [Netscape]">
   <META NAME="Classification" CONTENT="Wisdom of old">
   <META NAME="Description" CONTENT="Başka bir dünyadan cevaplar">
   <TITLE>Hint Sfenksi</TITLE>
</HEAD>
<BODY TEXT="#000000" BGCOLOR="#FF8040" LINK="#FFFF00" VLINK="#8080FF">

<H2>Hint Sfenksi</H2>

Sormak insanlık tarihi. İşte başka bir dünyanın soru ve cevaplarından bir
bölüm. Onları, odamın yalnızlığını Enigma'nın The Eyes of Truth'uyla paylaşırken,
bir kaç küçük değişiklik dışında, Cemil Meriç'in <I>Bir Dünyanın Eşiğinde</I>'sinde
(İletişim Yayınları, 2.baskı, 1994, s. 344-347) geçtiği biçimde buraya
aktardım. Cemil Meriç benim için bir Türkçe ustası, Türk Dili'nin bir sihirbazı,
bir kelime <I>virtuoso</I>su ve üslup ufkudur.

<P>
<HR ALIGN=LEFT WIDTH="100%">

<P>Sordu Yaksa:
<BR>"-Kimin buyruğu ile doğar güneş? Yoldaşları kimler? Kimin buyruğu ile
batar?"
<BR>Yudhisthira cevap verdi:
<BR>"-Brahman'ın buyruğu ile doğar güneş. Yoldaşı tanrılar. Düzen'in
buyruğu ile batar."

<P>Sordu Yaksa:
<BR>"-Uyurken gözlerini yummayan ne? Nedir doğunca kıpırdamaz olan? Kalbi
olmadan yaşayan kim? Kendiliğinden kabaran ne?"
<BR>Yudhisthira cevap verdi:
<BR>"-Balık gözlerini yummaz uyurken. Yumurta kıpırdamaz doğduktan sonra.
Taş kalbi olmadan yaşar. Irmak kendiliğinden kabarır."

<P>Sordu Yaksa:
<BR>"-Topraktan daha değerli olan ne? Gökten daha yüce olan ne? Rüzgardan
daha hızlı olan ne? Nedir çimenden daha bol olan?"
<BR>Yudhisthira cevap verdi:
<BR>"-Topraktan değerlidir anne. Gökten yücedir baba. Rüzgardan hızlıdır
zeka. Çimenden boldur düşünce."

<P>Sordu Yaksa:
<BR>"-Yolcunun dostu kim? Kimdir yuvada kalanın dostu? Hastanın dostu kim?
Kimdir ölenin dostu?"
<BR>"-Yolcunun dostu kervan. Yuvada kalanın dostu karısı. Hastanın dostu
hekim. Ölenin dostu bağış."

<P>Sordu Yaksa:
<BR>"-Bütün varlıkların konuğu kim? Ezeli kanun ne? İksir nedir? Kainat
dediğin ne?"
<BR>Yudhisthira cevap verdi:
<BR>"-Bütün varlıkların konuğu Agni. Ezeli kanun Tanrı. İksir inek sütü.
Kainat dediğin yel."

<P>Sordu Yaksa:
<BR>"-Tek başına dolaşan kim? Tekrar tekrar doğan ne?"
<BR>Yudhisthira cevap verdi:
<BR>"-Tek başına dolaşan güneş. Tekrar tekrar doğan ay."

<P>Sordu Yaksa:
<BR>"-Vazifenin özü ne? Ün nasıl kazanılır? Saadetin sırrını söyle."
<BR>Yudhisthira cevap verdi:
<BR>"-Vazifenin özü cömertlik. Ün bağışla kazanılır. Saadetin sırrı erdem."

<P>Sordu Yaksa:
<BR>"-Neden vazgeçersek sevimli oluruz? Neden vazgeçersek üzülmeyiz? Neden
vazgeçersek zenginleşiriz? Neden vazgeçersek mesut oluruz?"
<BR>Yudhisthira cevap verdi:
<BR>"-Kibirden vazgeçersek sevimli oluruz. Öfkeden vazgeçersek üzülmeyiz.
Arzudan vazgeçersek zengin oluruz. Cimrilikten vazgeçersek mesut oluruz."

<P>Sordu Yaksa:
<BR>"-Bilgi dediğimiz ne? Barış barış diye övündüğümüz ne? Gerçek merhamet
ne?"
<BR>Yudhisthira cevap verdi:
<BR>"-Bilgi gerçeği anlamaktır. Barış ruhun sükuna ermesi. gerçek merhamet
başkalarını mesut etmeye çalışmak."

<P>Sordu Yaksa:
<BR>"-İnsanların amansız düşmanı ne? Şifası olmayan hastalık hangisi? Kime
doğru deriz?"
<BR>Yudhisthira cevap verdi:
<BR>"-Yenilmez düşman öfke. Şifası olmayan hastalık hırs. Herkese karşı
iyi olan doğru."

<P>Sordu Yaksa:
<BR>"-Bilgelik nedir? En iyi temizlik hangisi? Üzüntü nedir? Şefkat ne?"
<BR>Yudhisthira cevap verdi:
<BR>"-Bilgelik hislerine hakim olmak. En iyi temizlik ruh temizliği. Üzüntü
cehalet. Şefkat bütün varlıklara kanat germek."

<P>Sordu Yaksa:
<BR>"-Hayatın üç gayesi var: Erdem, kazanç ve haz. Ama bunlar birbirinin
zıddı. Nasıl birleşebilirler?"
<BR>Yudhisthira cevap verdi:
<BR>"-Kadınla erdem kaynaştı mı her üç gaye de birleşiverir."

<P>Sordu Yaksa:
<BR>"-Kimler gider cehenneme?"
<BR>Yudhisthira cevap verdi:
<BR>"-Fakir bir Brahman'ı bağışta bulunacağız vaadiyle oyalayıp da eli
boş döndüren; Veda'lara, Brahman'lara, Tanrı'lara inanmayan; parası pulu
varken yoksulmuş gibi davranıp kendine de başkasına da hayrı dokunmayan
cehenneme gider."

<P>Sordu Yaksa:
<BR>"-Brahman'ı Brahman yapan ne? Soy mu, bilgi mi, ahlak mı?"
<BR>Yudhisthira cevap verdi:
<BR>"-Ne soy, ne sop, ne bilgi. Brahman'ı Brahman yapan ahlak. Günaha bulandıktan
sonra Vedaları ezbere bilmişsin kaç para eder? Bilge ödevini yapandır."

<P>
<HR ALIGN=LEFT WIDTH="100%">

<P><B>Agni</B>: Vedalar dininin en büyük tanrılarından biri. Ateş tanrısı.
(İngilizcede <I><U>ignite</U></I> "yakmak, ateşlemek" kelimesinde yaşıyor,
oraya da Latin <I><U>ignire</U></I> kelimesinden gelmiş.)

<P><B>Brahma</B>: Brahman'ın kişileşmesi sonucu ortaya çıkan Tanrı, Vişnu
ve Şiva'yla beraber Hind'in üç yaratıcı Tanrı'sından biri. (Sanskrit, "Yarılma,
açılma, bulaklanma, meydana çıkma manasına gelen <I><U>brh</U></I> kökünden
geldiği sanılıyor. Arapça, <I><U>bera</U></I> "yaptı, etti, yarattı," <I><U>El-Bari</U></I>
Allah, <I><U>El-beriyyeh</U></I> yaratılmış olan. Tevrat'ın ilk ayeti,
<I>bareşit <U>bera</U> elohim</I> ..."başlangıçta Allah ... yarattı." Bu
kelimenin <I>İbrahim</I> ile olan benzerliğine ilk dikkat çeken Voltaire
olmuş. Başka bir yaklaşıma göre, <I><U>bra</U></I> Latince'deden gelen
<I><U>pre</U></I> öneki ve Türkçe <I><U>bir</U></I> kelimesiyle olan benzerlikten
yola çıkarak "ilk, ön" anlamına gelebilir. Buna göre de, eski metinlerden
bilimsel sırlar çıkarma meraklıları için de Brahman proton, yani ilk varlık
olan Hidrojendir. Proton Yunanca <I><U>protos</U></I> "ilk" kelimesinin
nötr biçimidir. Kazım Mirşan Prototürkçe'de <I><U>bramana</U></I> kelimesinin
ataç, yani ilk ata, en eski ata anlamına geldiğini söylüyor.)

<P><B>Brahman</B>: Başlangıçta büyülü formül, dua. Sonra kutsal bilgi,
Vedalar. Nihayet dünyanın özü, evrensel ruh, mutlak.

<P><B>Brahmanlar</B>: Rahipler. En üst kast'ın mensupları.

<P><B>Vedalar</B>: Hint Aryan'ların en eski eserleri olan ilahiler. Bilgi,
bilgelik.

</BODY>
</HTML>
