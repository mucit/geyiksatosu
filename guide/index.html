<HTML>
<HEAD>
   <META HTTP-EQUIV="Content-Type" CONTENT="text/html; charset=UTF-8">
   <META NAME="Author" CONTENT="Avni Cetinkurt">
   <META NAME="GENERATOR" CONTENT="Mozilla/4.06 [en] (Win98; I) [Netscape]">
   <TITLE>Guide to read</TITLE>
</HEAD>
<BODY text="#ffffff" bgcolor="#000000" LINK="#00ffff" VLINK="#804040">

<FONT SIZE=-1 FACE="Courier New">
<H2>Okuma kılavuzu</H2>

<BLOCKQUOTE>

Geleneksel ve klasik okuyucunun bazı alışkanlıkları ve beklentileri vardır. Bu yazıyı alışkanlıkları göz önüne alarak beklentileri karşılamak amacıyla yazıyorum.

<P>Anladığım kadarıyla okuyucu bir yazıyı okurken beğendiği şeylere rastlarsa yazarı hakkında bazı kişisel şeyleri bilmeyi arzu ediyor -- kimdir, nerede, ne zaman doğmuştur, tahsil durumu nedir, medeni hali nedir, dünya görüşü nedir gibi. Bu ve benzeri soruların bir kısmı benim için önemsiz ve gereksizdir. Bir kitap alacaksam, kitap bir naylon kılıf içinde değilse, arka kapaktaki yazarla ilgili kısma bakmayı çoğu zaman unuturum. Kitaba herhangi bir yerde atıfta bulunulduğunu hatırlamıyorsam, yani, daha önce okuduğum kitap ya da yazılarda ondan bir alıntıya rastlamamışsam, ilk yaptığım şey hemen herhangi bir sayfasını açıp birkaç paragraf okumaktır. Bu nedenle bir kitapçıya genellikle ne almak istediğimi bilerek giderim, bu arada yeni bir şey gözüme çarparsa onun da birkaç paragrafını okurum. Bu birkaç paragrafı önceki okuma tecrübelerime göre değerlendirerek alıp almayacağıma karar veririm. Tabi kitap bir naylon kılıf içindeyse, kitabın benim onu başka bir yerde tanıyıncaya kadar beklemekten başka şansı yoktur.

<P>Yazarın dünya görüşünü genellikle merak etmem, bunu zaten yazılarından çıkarabilirim; ancak daha önemli bir nedenim var: Dünya görüşleri çok genel sınırlara sahip tanımlamalardır. Aslında, bence, yeryüzünde herhangi bir dünya görüşüne sahip sadece bir tek insan vardır. Bir insan "ben filancıyım," dese veya birileri onu bir kategoriye soksa da o sözü edilen görüşe daima kendi nüans ve anlayışlarını katar.

<P>İnsanların kendilerini görmek istedikleri gibi görme, başkalarını da zihinlerindeki bir şablona oturtmak isteme alışkanlıkları vardır. Bu şablona yerleştirme arzusu daha doğrusu ihtiyacı o kadar derindir ki birini aklındaki modellerden birine dökemeyen kişi o şahıs karşısında bocalar. (Bütün genellemeler gibi bunun da istisnaları bulunur tabi, ama genel olan budur.) Bu bocalamanın esas nedeni de sıradan insanların bir fikri çürütmek için en çok başvurdukları yöntemin kişiliği hedef alma (<I>argumentum ad hominem</I>) yanlışı olmasıdır. Birinin fikrini mi beğenmedi, en iyi çürütme tekniği şudur: "Ne kadar saçma! Onun gibi bir gericiden, ateistten, sosyal demokrattan, tarikatçıdan, eyyamcıdan, liboştan, düzenin adamından, ... başka ne beklenir ki!" Bu yaftalamalara dikkat ederseniz, fikrin çürütülmesiyle ilgili olarak hiç bir şey söylenmediğini fark edersiniz. "Biri benim fikrimdeyse, yazdığı her şey makul ve mantıklıdır, biri benim fikrimde değilse ve yazdığı şey benim fikirlerimi desteklemiyorsa kesinlikle yanlıştır." Eh, bunu yapabilmek için de şahsın tasnif edilmesi kaçınılmaz olur.

<P>İnsanları tasnif ederken kullanılan tanımlamaların ne kadar yanlış, saçma hatta tehlikeli olabileceğinin tam olarak farkında olan çok az insan vardır. Türkçe'de eksikliğini hissettiğim kelimelerden biri <I>operasyonel</I> kelimesidir. "Bir operasyon, bir işlem, bir ameliye ile ilgili olan" anlamındaki bu kelime <I>operasyonel tanım</I> kombinasyonu şeklinde kullanıldığında birbirimizi anlama yolunda en güçlü yöntemin adı olur. Haydi bunun üzerinde biraz duralım.

<FONT SIZE="+1">
<P><B><A HREF="operasyonel.html" tppabs="http://www.avni.com/guide/operasyonel.html">Tanımlar hakkında</A>
<P><A HREF="meta-g.html" tppabs="http://www.avni.com/guide/meta-g.html">Niçin inanmak?</A>
<P><A HREF="../lyrics/hero.htm" tppabs="http://www.avni.com/lyrics/hero.htm">We don't need another hero!</A>
<P><A HREF="taichi.html" tppabs="http://www.avni.com/guide/taichi.html">T'ai Chi</A>
<P><A HREF="../index-1.htm#sph" tppabs="http://www.avni.com/index.htm#sph">Fuaye</A></B>
</FONT></FONT>
</BLOCKQUOTE>

</BODY>
</HTML>
