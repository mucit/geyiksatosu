<HTML>
<HEAD>
   <META HTTP-EQUIV="Content-Type" CONTENT="text/html; charset=iso-8859-9">
   <META NAME="Author" CONTENT="Avni Cetinkurt">
   <META NAME="GENERATOR" CONTENT="Mozilla/4.06 [en] (Win98; I) [Netscape]">
   <TITLE>T'ai Chi</TITLE>
</HEAD>
<BODY text="#ffffff" bgcolor="#000000" LINK="#00ffff" VLINK="#804040">

<FONT SIZE=-1 FACE="Courier New">

<H2>T'ai Chi</H2>

<BLOCKQUOTE>
Bunlar olurken ben "Usta"nın ne olduğunu öğrenmeye çalışıyordum. Sözlük faydasızdı. Bütün tanımlar bir tür kontrol veya yönlendirme içeriyordu. Bu bizdeki <I>Dans Eden Wu Li Ustaları</I> imajına kolayca sığmıyordu. Al Huang bir Tai Chi Ustası olduğundan bunu ona sordum:

<BLOCKQUOTE>
"-Bu diğerlerinin beni tanımlamak için kullandıkları kelime," dedi. Al Huang için Al Huang sadece Al Huang'dı.
</BLOCKQUOTE>
 
<P>O hafta daha sonra, daha ele-avuca gelir bir cevap alacağımı umarak, aynı soruyu ona yine sordum.

<BLOCKQUOTE>
"-Bir Usta sen başlamadan önce başlamış olandır," dedi bu kez.
</BLOCKQUOTE>

Benim batı tarzı eğitimim "Usta"nın tanımsız tanımını kabul etmeme izin vermedi, ben de Al Huang'ın <I>Kaplanı Kucakla, Dağa Dön</I> kitabını okumaya başladım. Orada Alan Watts'ın yazdığı önsözde Al Huang'ı tanımlayan bir paragrafta aradığımı buldum. Alan Watts Al Huang için şöyle yazmıştı: 

<BLOCKQUOTE>
O kenardan değil merkezden başlar. İnce detaylara girmeden önce sanatın temel ilkelerini aktarır. Öğrenciyi bir robot haline getirmemek için t'ai chi hareketlerini bir-iki-üç şeklindeki egzersizlere bölmeyi reddeder. Geleneksel usul ... tekrarlayarak ezberletmek, uzun can sıkıntısı periyotlarının eğitimin en önemli parçası olduğu izlenimini vermektir. Bu şekilde öğrenci ne yaptığı hakkında en ufak bir fikri bile olmadan yıllarca devam eder.
</BLOCKQUOTE>

İşte bu Usta'nın aradığım tanımıydı. Usta özü, esası öğretir. Öz kavranınca kavrayışı genişletmek için gerekeni öğretir. Öğrenci yere düşen bir yaprağa hayret içinde bakıncaya kadar Wu Li Ustası ona yerçekiminden söz etmez. Öğrenci kendi kendine, "Ne kadar tuhaf! Biri ağır biri hafif iki taşı aynı anda bırakıyorum, ikisi de yere aynı anda ulaşıyor!" deyinceye kadar ona yasalardan söz etmez. Öğrenci, "bunu ifade etmenin daha basit bir yolu olmalı," deyinceye kadar ona matematikten söz etmez. 

<P>Bu şekilde Wu Li Ustası öğrencisiyle dans eder. Wu Li Ustası öğretmez ama öğrenci öğrenir. Wu Li Ustası daima merkezden, konunun kalbinden başlar.

<P><BR>...

<P>Bütün zamanların en büyük fizikçilerinden biri olan Albert Einstein belki de bir Wu Li Ustasıydı. 1938'de şöyle yazmıştı:

<BLOCKQUOTE>
Fiziksel kavramlar insan zihninin serbest yaratımlarıdır ve nasıl görünürlerse görünsünler, dış dünya tarafından biricik olarak belirlenmemiştir. Fiziksel gerçekliği anlamaya çalışırken kapalı bir saatin mekanizmasını anlamaya çalışan birine benziyoruz. Kadranı ve hareket eden kolları görür, tık-tıkları da işitir, fakat onu açmasının hiçbir yolu yoktur. Kafası çalışıyorsa, gözlemlediği şeyleri açıklayabilen bir mekanizma resmi çizebilir, fakat kendi resminin gözlemlerini açıklayabilen yegane resim olup olmadığından asla tam emin olamaz. Kendi resmini asla gerçek mekanizmayla kıyaslayamayacak, böyle bir kıyaslamanın muhtemel bir anlamının olup olmadığını hayal bile edemeyecektir.
</BLOCKQUOTE>

Pek çok insan fizikçilerin dünyayı açıkladığını sanır. Buna bazı fizikçiler bile inanır, ama Wu Li Ustaları onunla sadece dans ettiklerini bilirler.

<P>Al Huang'a dersleri nasıl verdiğini sordum.

<BLOCKQUOTE>
"-Her ders ilk derstir," dedi bana. "Her dans ettiğimizde, onu ilk kez yaparız."

<P>"-Fakat her derse yeni başlıyor olamazsın," dedim, "ikinci ders birinci derste öğrettiklerin üzerine inşa ediliyordur, yine üçüncü ders ikinci derste öğrettiklerin üzerine ..."

<P>"-Ben her ders ilk derstir dediğimde," diye cevapladı, "bu bizim bildiğimiz şeyleri unuttuğumuz anlamına gelmiyor. Bu, yaptığımız her şeyin daima yeni olduğu, çünkü <I>onu</I> daima ilk kez yaptığımız anlamına geliyor."
</BLOCKQUOTE>

Bu bir Ustanın başka bir karakteristiğidir. Her ne yaparsa yapsın, onu daima ilk kez yapıyormuş gibi bir aşk ve şevkle yapar. Bu sınırsız bir enerji kaynağıdır. Öğrettiği (veya öğrendiği) her ders bir ilk derstir. Her dans edişinde ilk kez dans eder. O dans daima yeni, kişisel ve canlıdır. 

<P><FONT SIZE=-2>(Gary Zukav, <I>The Dancing Wu Li Masters</I>, Bantam Books, 1980, p. 7-9.)</FONT>

<P><HR WIDTH="80%">

<P>Bu yazıda geçen <B>usta</B> kelimesini orijinal metindeki <I>master</I> kelimesine karşılık olarak kullandım. Dış dünyadaki en yakın karşılığı bir zamanlar David Carredine'in başrolünü oynadığı <I>Kung Fu</I> dizisindeki <B>hoca</B> olabilir. Yine de bu kelimenin bizim kültürümüzdeki karşılığının <B>şeyh</B> veya <B>pir</B> olduğunu düşünüyorum.

<P>Kitapta anlatıldığına göre <I>Wu Li</I> Çince'de değişik ideogram ve buna bağlı olarak değişik telaffuz biçimlerine göre değişik anlamlara gelen bir ibare. Bu anlamlardan biri de fizik. Yukarıda kısmen bu anlamda kullanılmış. 

<P>Bu vesileyle, bu kitabı 4-5 yıl kadar önce bana hediye etmek lütfunda bulunan Robert College'li öğrencilere (o zamanlar Lise II öğrencisiydiler) teşekkür ederim. Dediklerine göre kitabı isteyen sayısına göre okul getirtiyormuş, zaten piyasada bulamamıştım.

<P>Hayatını bir şeyler öğreterek kazanmaya çalışan birinin burada anlatılan t'ai chi yöntemini oraya uygulaması elbette mümkün değil. Her dersi ilk ders gibi anlatma kısmına gelince, onu başarıp başarmadığımı başkalarına sorun.

<P>The Dancing Wu Li Masters'i okumadan önce de burada aktarılan fikirlere sahiptim. Eşya ve hadiseler üzerinde düşünen ve zekası ortalamanın çok altında olmayan her insanın kendine göre bir dünya görüşü kurduğuna inanırım. Bunu yaratılıştan gelen ve beynimizin en temel programlarından birinin fonksiyonu olarak kabul ediyorum. Bir insanda aradığım ve değer verdiğim niteliklerin başında inandığı şeye gerçekten <I>kişisel</I> olarak inanmış olması gelir. 

<P>Geyik şatosunda çoğunu inceden inceye eleştirdiğim bir çok fikir bulunuyor. Ama esas olarak inandığına kişisel olarak inanmayanları eleştirdim. Bu sayfaların tamamını okuma veya akılda tutma imkanı bulamayanların sadece fuayedeki Buddha esprisini hatırlamalarını istiyorum, çünkü bu sayfalardaki ilk ve asıl amacım o esprinin <I>esprisi</I>, gerisi dolgu.

<P>Yukarıda Einstein'dan yapılan alıntıya da dikkat edin. Gerçekliği değil tam olarak, bir kanaat verecek kadar bile kuşatamayan aklımızla gerçeklik üzerine verdiğimiz hükümlere, kestiğimiz ahkama bir bakın. Newton sahilde dolaştığını söylerdi, çoğumuzun bu şansı bile yok. Çoğumuz sahilde dolaştığını sandığımız başkalarının ağzına bakıyoruz. Bunda kötü bir şey yok, ama onların kanaatlerini kesin bilim gibi kabul ederek bizim gibi düşünmeyenlere ve bizi eleştirenlere düşmanca hisler besliyoruz.

<P>İnsanlar! Gerçek kimseye söz verilmedi.
</BLOCKQUOTE>

<FONT SIZE="+1">
<P><B>
<A HREF="index.html" tppabs="http://www.avni.com/guide/index.html">Kılavuz </A>| 
<A HREF="../lyrics/hero.htm" tppabs="http://www.avni.com/lyrics/hero.htm">Önceki</A> |
Sonraki |
<A HREF="../index-1.htm#sph" tppabs="http://www.avni.com/index.htm#sph">Fuaye </A> 

</FONT></FONT>
<BR>
<BR>

</BODY>
</HTML>
